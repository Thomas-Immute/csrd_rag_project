FAR - Frågor och svar om hållbarhetsgranskning
Frågor och svar om hållbarhetsgranskning
Nya regler om hållbarhetsrapportering trädde i kraft den 1 juli 2024 med anledning
av EU:s ändrande redovisningsdirektiv (CSRD). De nya bestämmelserna innebär att
hållbarhetsrapporten ska granskas översiktligt av en auktoriserad revisor med
särskild behörighet. EU-kommissionen ska senast 1 oktober 2026 anta en europeisk
standard för utförandet av den översiktliga granskningen. Under övergångsperioden
ska RevR 19 tillämpas för granskning av hållbarhetsrapporter i Sverige.
Allmänt om standarden
När ska RevR 19 tillämpas för granskning av hållbarhetrapporten?
Nya regler om hållbarhetsrapportering trädde i kraft den 1 juli 2024 med anledning
av EU:s ändrande redovisningsdirektiv (CSRD). De nya bestämmelserna innebär att
hållbarhetsrapporten ska granskas översiktligt av en auktoriserad revisor med
särskild behörighet. EU-kommissionen ska senast 1 oktober 2026 anta en europeisk
standard för utförandet av den översiktliga granskningen. Under övergångsperioden
ska RevR 19 tillämpas för granskning av hållbarhetsrapporter i Sverige. De nya
bestämmelserna om hållbarhetsrapportering införs stegvis för olika kategorier av
företag. Bilaga 3 i RevR 19 anger när de nya bestämmelserna ska tillämpas för
hållbarhetsrapportering och RevR 19 ska tillämpas vid granskningen.
Rekommendationen ska tillämpas vid översiktlig granskning av den lagstadgade
hållbarhetsrapporten som helhet och är inte tillämplig vid granskning av viss utvald
hållbarhetsinformation.
Förtida tillämpning
Ska revisorn också lämna ett RevR 12-yttrande vid förtida tillämpning av de nya
kraven i ÅRL?
Revisorn behöver förvissa sig om huruvida företaget omfattas av de nu gällande,
eller de tidigare gällande, bestämmelserna i ÅRL. Övergångsreglerna innebär att
företag under en övergångsperiod fortsatt ska tillämpa de äldre bestämmelserna i
ÅRL, detta omfattar även revisorns lagstadgade yttrande. Om företaget ännu inte
omfattas av de nya reglerna ska revisorn tillämpa RevR 12 och ange ett yttrande i
enlighet med de äldre bestämmelserna. Revisorn bör överväga att vara tydlig i sin
kommunikation med kunden att hållbarhetsrapporten inte är bestyrkt.
Se fråga "Vilka övergångsregler gäller för 2024" under Frågor och svar om CSRD
Notera att yttrandet i RevR12, för tydlighetens skull, kan förtydliga att hänvisningen
till ÅRL görs till den tidigare gällande versionen (dvs. i enlighet med den äldre
lydelsen som gällde före den 1 juli 2024).
Exempel: Revisorns yttrande avseende den lagstadgade hållbarhetsrapporten
Det är styrelsen som har ansvaret för hållbarhetsrapporten på sidorna x2–y2 och för
att den är upprättad i enlighet med årsredovisningslagen (i enlighet med den äldre
lydelsen som gällde före den 1 juli 2024). Min (Vår) granskning har skett enligt FARs
rekommendation RevR 12 Revisorns yttrande om den lagstadgade
hållbarhetsrapporten. Detta innebär att min (vår) granskning av hållbarhetsrapporten
har en annan inriktning och en väsentligt mindre omfattning jämfört med den
inriktning och omfattning som en revision enligt International Standards on Auditing
och god revisionssed i Sverige har. Jag (Vi) anser att denna granskning ger mig
(oss) tillräcklig grund för mitt (vårt) uttalande. En hållbarhetsrapport har upprättats.
Hur ska det lagstadgade yttrandet formuleras för 2024 om företaget i förtid frivilligt
tillämpar de nya reglerna i ÅRL d.v.s. upprättar hållbarhetsrapporten enligt ESRS
och EU:s gröna taxonomiförordning etc.?
Om företaget önskar ett frivilligt bestyrkande enligt RevR 19 ska revisorn även avge
det lagstadgade yttrandet enligt de äldre bestämmelserna som gäller under
övergångsperioden. Revisorn ska därmed även avge ett yttrande enligt RevR 12.
Om hållbarhetsrapporten ingår som en del av förvaltningsberättelsen lämnar revisorn
RevR 12-yttrandet i revisionsberättelsen. Det frivilliga yttrandet enligt RevR 19
lämnas separat. Observera att om kunden önskar att information i
hållbarhetsrapporten ska granskas enligt RevR 19 behöver parterna även träffa en
särskild överenskommelse om detta. Se fråga "Vilka övergångsregler gäller för 2024"
på Vanliga frågor och svar om CSRD.
Delade uppdrag
Ska både den lagstadgade finansiella revisorn och hållbarhetsrevisorn göra en
påteckningsmening på årsredovisningen?
Ja. Enligt 27 § revisionslagen ska en revisor på årsredovisningen teckna en
hänvisning till revisionsberättelsen. Av 27 a § revisionslagen följer att om företaget
har mer än en revisor så gäller detta samtliga revisorer. Av 33 a § revisionslagen
framgår att det som anges om revisorns påteckningsmening i 27 § och 27 a §
revisionslagen också ska gälla för granskningsberättelsen. Av 33 b § revisionslagen
framgår att motsvarande regler gäller även för granskningsberättelsen för
koncernen.
Exempel:
"Min/Vår granskningsberättelse över den lagstadgade hållbarhetsrapporten har
lämnats den 202X-XX-XX".
Hur påverkas revisionsberättelsen respektive granskningsberättelsen av att företaget
har utsett olika revisorer för uppdragen att genomföra revisionen respektive den
översiktliga granskningen av hållbarhetsrapporten?
Vid separata uppdrag finns ingen möjlighet att kombinera granskningsberättelsen
med revisionsberättelsen. RevR 19 innehåller ett exempel på fristående
granskningsberättelse. Den finansiella revisorn respektive hållbarhetsrevisorn anger
i revisions- respektive granskningsberättelsen vilka delar av
årsredovisningsdokumentet som varit föremål för sina respektive uppdrag. De olika
parterna behöver även beakta vilka delar i årsredovisningen respektive
hållbarhetsredovisningen som utgör "annan information" samt hänvisa till vart denna
information finns under ett särskilt avsnitt i revisionsberättelsen.
Annan information
Vilka delar i årsredovisningen utgör "annan information" inom ramen för
revisionen respektive den översiktliga granskningen?
RevR 19 anger vilka delar av årsredovisningsdokumentet som utgör annan
information samt kraven på revisorn vad gäller gransknings- och
kommunikationsåtgärder avseende sådan information. I och med att
hållbarhetsrapporten ska ingå som en del i förvaltningsberättelsen är också
hållbarhetsrapporten en del av årsredovisningsdokumentet och därmed åligger det
revisorn att läsa:
den information som lämnas i de delar av förvaltningsberättelsen som inte
avser hållbarhetsrapporten,
eventuell annan frivilligt lämnad hållbarhetsinformation
de finansiella rapporterna, och
övrig annan information som finns i årsredovisningsdokumentet.
Den finansiella revisorn ska beakta ISA 720 och observera att hållbarhetsrapporten
utgör annan information inom ramen för revisionsuppdraget. Om några uppenbara
oförenligheter identifieras diskuterar revisorn oförenligheterna och eventuella
ändringar som behöver göras med de som är ansvariga för hållbarhetsrapporten
och, vid behov, med företagets finansiella revisor.
Utgör revisionsberättelsen annan information?
Om det är olika revisorer som utför revisionen av de finansiella rapporterna och den
översiktliga granskningen av hållbarhetsrapporten utgör revisionsberättelsen för
årsredovisningen, koncernredovisningen och styrelsens och VDs förvaltning annan
information. Är det samma revisor som utför båda granskningsuppdragen utgör dock
inte revisionsberättelsen annan information.
Utgör bolagsstyrningsrapporten annan information?
Ja, bolagsstyrningsrapporten utgör annan information. Det är en skillnad mot
revisionsuppdraget för de finansiella rapporterna där revisorn för
bolagsstyrningsrapporten gör ett uttalande över dess förenlighet med
årsredovisningens övriga delar. Motsvarande förenlighetsuttalande görs dock inte i
granskningsberättelsen över hållbarhetsrapporten varav bolagsstyrningsrapporten
då omfattas av hållbarhetsrevisorns granskning av annan information.
Frivillig rapportering
Kan RevR 19 tillämpas för granskning en fristående hållbarhetsrapport
som upprättats frivilligt enligt kraven i ÅRL?
Ja, RevR 19 kan tillämpas för granskningen men med hänsyn till att kravet på
hållbarhetsrapportens placering frångår kraven i ÅRL och ESRS. FAR har tagit fram
ett exempel på granskningsberättelse när ett företag väljer att frivilligt upprätta en
hållbarhetsrapport enligt ÅRL men upprättar den som ett separat dokument. Se
bilaga exempel 1
För rapportmall på engelska se bilaga example 1
Kan RevR 19 tillämpas för granskning av en hållbarhetsapport som
upprättas frivilligt enligt kraven i ÅRL granskas enligt RevR 19?
Ja. FAR:s uppfattning är att frivilligt upprättade hållbarhetsrapporter som följer
lagkraven inkl. ESRS och som placeras i förvaltningsberättelsen omfattas av samma
krav på granskning som en lagstadgad hållbarhetsrapport. Detta framgår av
förarbetena till CSRDs implementering i svensk kontext. En hållbarhetsrapport som
har upprättats frivilligt enligt lagkraven kan granskas i enlighet med RevR 19 (p
3.108.) Se bilaga exempel 2 För rapportmall på engelska se bilaga example 2
Granskning av bolagsstyrningsrapporten
Påverkas granskningsuppdraget om hållbarhetsrapporten hänvisar till
upplysningar i bolagsstyrningsrapporten?
För att undvika dubbelrapportering tillåter ESRS 1 punkterna 119 och 120 att
information som krävs enligt ett upplysningskrav i ESRS inkluderas i
hållbarhetsrapporten genom hänvisning till bolagsstyrningsrapporten. För att en
sådan hänvisning ska vara tillåten måste dock informationen i
bolagsstyrningsrapporten vara granskad med minst samma bestyrkandegrad som
hållbarhetsrapporten.
I normalfallet kan hänvisning inte göras till bolagsstyrningsrapporten, eftersom det
lagstadgade yttrandet om bolagsstyrningsrapporten har en lägre bestyrkandegrad
jämfört med ett utlåtande med begränsad säkerhet. För att möjliggöra hänvisning
behöver bolaget därför komma överens med sin revisor om en utökad granskning av
bolagsstyrningsrapporten, enligt avsnitt 4 i RevR 16.
ÅRL 6:8 tillåter att upplysningarna om mångfaldspolicy får lämnas i en
hållbarhetsrapport i stället för i bolagsstyrningsrapporten. Bolagsstyrningsrapporten
ska i så fall innehålla en hänvisning till hållbarhetsrapporten.
Källor: ESRS 1 p 119-120 ÅRL 6 kap. 6 §
Granskningsberättelsen
Vad ska avsnittet "genomförda granskningsåtgärder" innehålla?
Avsnittet "Revisorns ansvar" ska innehålla en kort beskrivning av att granskningen
innefattat olika åtgärder en sammanfattning av det utförda arbetet. RevR 19 p 6.25
anger att det är viktigt att sammanfattningen skrivs på ett objektivt sätt som ger
avsedda användare möjlighet att förstå det arbete som utförts som grund för
revisorns slutsats. Avsnittet ska inkludera exempel på genomförda
granskningsåtgärder, inte hela arbetsplanen i detalj.
Nedan följer ett exempel som kan ge vägledning till utformning av avsnittet.
Observera att avsnittet ska anpassas till relevanta granskningsåtgärder som utförts i
det enskilda uppdraget.
Mina (Våra) granskningsåtgärder avseende den process som företaget har
genomfört för att identifiera hållbarhetsinformation att rapportera inkluderade, men
var inte begränsade till följande:
Erhålla en förståelse för processen genom att:
- Genomföra förfrågningar för att förstå källorna till den information som
används av företagsledningen (t.ex. intressentdialoger, affärsplaner och
strategidokument), och
- Granska företagets interna dokumentation av sin process]; och
Utvärdera om den information som erhållits från mina (våra) åtgärder om den
process som implementerats av företaget överensstämmer med
beskrivningen av processen i [not X] i hållbarhetsrapporten.
Mina (Våra) granskningsåtgärder avseende hållbarbetsrapporten inkluderade, men
var inte begränsade till följande:
• Genom förfrågningar erhålla en allmän förståelse för den interna kontrollmiljön,
rapporteringsprocesserna, och informationssystemen som är relevanta för
upprättandet av informationen i hållbarhetsrapporten.
• Utvärdera om information som identifierats som väsentlig genom den process som
bolaget genomfört för att identifiera innehållet hållbarhetsrapporten också ingår.
• Utvärdera om strukturen och presentationen av hållbarhetsrapporten är förenlig
med kraven i ESRS;
• [Genomföra [förfrågningar till relevant personal och] analytiska granskningsåtgärder
avseende utvalda upplysningar i hållbarhetsrapporten];
• [Utföra substansgranskningsåtgärder baserat på ett stickprov på utvalda
upplysningar i hållbarhetsrapporten];
• Genom förfrågningar och analytiska granskningsåtgärder inhämta underlag på
metoderna för att ta fram väsentliga uppskattningar och framåtblickande information
och på hur dessa metoder tillämpades;
• Erhålla förståelse för processen för att identifiera ekonomiska verksamheter som
omfattas av- och är förenliga med EU:s gröna taxonomi och de motsvarande
upplysningarna i hållbarhetsrapporten. Granskningen av taxonomiupplysningarna
inkluderade men var inte begränsade till följande granskningsåtgärder:
- [Andra åtgärder som utförs avseende upplysningar som lämnas enligt EU:s gröna
taxonomi]
• [Infoga en sammanfattning av karaktären och omfattningen av eventuella andra
åtgärder som utförts avseende upplysningar i hållbarhetsrapporten som ger
ytterligare information som kan vara relevant för användarnas förståelse av det
utförda arbetet för att stödja min (vår) slutsats och den bestyrkandenivå som
erhållits.]
När är det lämpligt att infoga stycket "begränsningar" i
granskningsberättelsen?
I FAR:s exempel över granskningsberättelser inkluderas en placeholder för avsnittet
"Begränsningar" där revisorn kan infoga en beskrivning eventuella begränsningar
som förknippas med mätningen av det underliggande granskningsobjektet mot
kriterierna. Ett sådant exempel kan vara begränsningar avseende upplysningar om
framåtblickande information enligt ESRS vilken upprättats med grund i antaganden
om framtida händelser och åtgärder som till sin natur är mycket osäkra.
Eftersom hållbarhetsrapporten kan omfatta relativt omfattande upplysningar
avseende framåtblickande information kan det vara lämpligt att revisorn beskriver
begränsningarna kopplade till denna information. Revisorn kan beskriva det faktum
att den framåtblickande informationen bygger på antaganden om framtida händelser
och åtgärder som till sin natur är mycket osäkra och revisorn inte kan uttala någon
slutsats om det verkliga utfallet av de effekter som rapporteras i
hållbarhetsrapporten.
Revisorn bedömer vilka begränsningar som kan vara lämpliga att beskriva i
granskningsberättelsen. Nedan följer ett illustrativt exempel. Observera att
utformningen alltid måste anpassas till det enskilda granskningsuppdraget och att
texten i granskningsberättelsen behöver vara tillräckligt specifik för att läsaren ska
förstå vad upplysningen åsyftar.
Begränsningar i upprättandet av hållbarhetsrapporten
[Som framgår i [ange den specifika upplysningen i hållbarhetsrapporten], [ge en
specifik beskrivning av eventuella betydande inneboende begränsningar som är
förknippade med mätningen eller utvärderingen av hållbarhetsfrågorna mot de
tillämpliga kriterierna].]
Vid rapportering av framåtblickande information i enlighet med ESRS måste
styrelsen [och verkställande direktören] för [Företaget XYZ AB] förbereda
framåtblickande information utifrån angivna antaganden om händelser som kan
inträffa i framtiden och möjliga framtida aktiviteter av [Företaget XYZ AB]. Faktiska
utfall kommer sannolikt att bli annorlunda eftersom förväntade händelser ofta inte
inträffar som förväntat.
Engelsk översättning av stycket:
Inherent limitations in preparing the sustainability statements
[As discussed in [identify the specific disclosure in the sustainability statement],
[provide a specific description of any significant inherent limitations associated with
the measurement or evaluation of the sustainability matters against the applicable
criteria].
In reporting forward-looking information in accordance with ESRS, the board of
directors [and the managing director] of [Company XYZ AB] are required to prepare
the forward-looking information on the basis of disclosed assumptions about events
that may occur in the future and possible future actions by [Company XYZ AB].
Actual outcomes are likely to be different since anticipated events frequently do not
occur as expected.
När är det lämpligt att lämna "upplysningar av särskild betydelse" i
granskningsberättelsen?
Revisorn kan infoga en upplysning av särskild betydelse som rör ett förhållande som
är presenterat- eller en upplysning som har lämnats om på ett riktigt sätt i
hållbarhetsrapporten, om det enligt revisorn är så viktigt att det är grundläggande för
användares förståelse av hållbarhetsrapporten. RevR 19 p 6.15 anger att det kan
vara lämpligt att infoga en upplysning av särskild betydelse om det föreligger stora
osäkerheter i uppskattningar och bedömningar och de inneboende mätnings- eller
utvärderingsosäkerheterna bedöms vara grundläggande för användarnas förståelse
av hållbarhetsinformationen.
Revisorn bedömer om det finns några förhållanden som kan vara lämpliga att
beskriva i granskningsberättelsen. Nedan följer ett illustrativt exempel. Observera att
utformningen alltid måste anpassas till det enskilda granskningsuppdraget.
Upplysning(ar) av särskild betydelse
Som framgår i [ange den/de specifika upplysningen/-arna i hållbarhetsrapporten].
[Utarbetandet av hållbarhetsrapporten kräver att styrelsen [och verkställande
direktören] genomför en dubbel väsentlighetsanalys för att identifiera relevanta
upplysningar. Detta inkluderar betydande bedömningar och val från styrelsen [och
verkställande direktören]. Utmärkande för hållbarhetsapportering är också att
redovisningen av denna typ av data innefattar uppskattningar och antaganden samt
mätnings- och utvärderingsosäkerhet. Vid fastställandet av upplysningarna i
hållbarhetsrapporten tolkar styrelsen [och verkställande direktören] odefinierade
juridiska- och andra termer. Odefinierade juridiska- och andra termer kan tolkas
olika, inklusive den juridiska överensstämmelsen av deras tolkning och är därför
föremål för osäkerheter.]